
##### Koekjes
# Cigarettes Russes

Cigarettes russes zijn heerlijk krokante opgerolde koekjes. Je kent ze wellicht nog van lang geleden toen ze vaak verschenen als garnering op een ijscoupe. Sindsdien zijn ze weer iets vergeten, maar ze blijven ontzettend lekker. In Frankrijk koop je ze ook nog steeds in allerlei varianten in de supermarkt.

Zelf vind ik ze gewoon lekker om zo als koekje te eten en dan natuurlijk wel de huisgemaakte. Het beslag maak je in een handomdraai en lijkt eigenlijk heel erg op amandel tuiles. Wees wel erg snel bij het rollen van de koekjes voordat ze te hard worden en breken. Ik laat de koekjes in de oven zitten (de oven staat dan even uit) en haal ze er één voor één uit om te rollen. Dit werkt echt het beste en zo kun je ze allemaal makkelijk rollen.


# Recept: Cigarettes Russes
Voor zo’n 15-20 stuks

90 gr patentbloem
90 gr roomboter, zacht
90 gr kristalsuiker
90 gr eiwit
snufje zout

# Bereiding:
Klop de zachte boter en suiker tot bleek en glad. Meng het eiwit er goed door en voeg tot slot de bloem en zout toe. Roer goed tot een glad beslag en laat het nu nog 1 uur afgedekt rusten in de koelkast.
Verwarm de oven voor op 180 °C en bekleed de bakplaat met bakpapier of een siliconen bakmat.
Verdeel met een theelepel zo’n 5-6 hoopjes beslag op de bakplaat. Strijk deze uit met de lepel of met een paletmesje. Doe dit zo dun mogelijk om de koekjes krokanter te kunnen bakken.
Bak de cigarettes russes zo’n 5-7 minuten in de voorverwarmde oven. Rol ze direct (!) na het bakken één voor één om een pen of de steel van een houten lepel. Als je te lang wacht worden ze te hard en breken ze bij het rollen in kleine stukjes.
Haal van de pen of lepel af en laat volledig afkoelen. Houd de nog niet gerolde koekjes in de oven terwijl je steeds maar één koekje rolt. Je kunt de oven dan even uitzetten zodat ze niet verbranden.
Een handig hulpmiddel kan zijn om een stuk karton ter grootte van de bakplaat te snijden. Hier snijd je weer gaten in van 10cm doorsnede. Zo kun je het beslag precies goed uitstrijken in een mooie cirkel en de koekjes ook mooi dun houden.